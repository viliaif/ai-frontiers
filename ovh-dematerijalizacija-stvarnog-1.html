<!DOCTYPE html>
<html lang="hr">
<head>
  <meta charset="UTF-8" />
  <meta name="viewport" content="width=device-width, initial-scale=1.0"/>
  <title>Dematerijalizacija stvarnoga</title>
  <link href="https://fonts.googleapis.com/css2?family=Playfair+Display:wght@400;700&display=swap" rel="stylesheet" />
  <style>
    body {
      margin: 0;
      padding: 0;
      font-family: 'Playfair Display', serif;
      background-color: #eaf2fa;
      color: #1a1a1a;
      line-height: 1.8;
      -webkit-user-select: none;
      -moz-user-select: none;
      -ms-user-select: none;
      user-select: none;
    }
    .container {
      max-width: 800px;
      margin: 60px auto;
      padding: 20px;
    }
    h1, h2 {
      color: #111;
    }
    a {
      color: #0077aa;
      text-decoration: none;
    }
    a:hover {
      text-decoration: underline;
    }
  </style>
  <script>
    document.addEventListener('DOMContentLoaded', function () {
      document.body.addEventListener('contextmenu', function (e) {
        e.preventDefault();
      });
      document.body.addEventListener('selectstart', function (e) {
        e.preventDefault();
      });
    });
  </script>
</head>
<body>
  <div class="container">
    <p><a href="ontologija-virtualnog-teme.html">← Povratak na teme</a></p>
    <h1>Dematerijalizacija stvarnoga</h1>

    <p><strong>Pitanje stvarnosti</strong> – njezina razumijevanja i naravi – jedno je od najizvornijih pitanja ljudske misli. Kroz povijest civilizacija, na njega su davani različiti odgovori, ali se ono uvijek vraćalo, u novim formulacijama i s istom težinom. Stvarnost je ostajala tajnom i bila nadahnuće za nove intelektualne poduhvate – čija povijest, međutim, svjedoči o usponu, jačanju i konačnoj dominaciji materijalističke paradigme.</p>

    <p>U suvremenom kontekstu, to se pitanje pojavljuje u novoj formi: ne više kao pokušaj definiranja što je stvarno, nego kako uopće određujemo ono što smatramo stvarnim. Riječ je o misaonom zaokretu – od ontologije onoga što jest, prema metakriterijima prepoznavanja stvarnosti. A upravo ti metakriteriji – iako često predstavljeni kao neutralni – nose u sebi neizbježne metafizičke pretpostavke. Suvremeni govor o stvarnosti rijetko priznaje svoju metafizičku podlogu – ali upravo ona, u tišini, pokreće njegov misaoni okvir.</p>

    <h2>1. Od physis prema realitas</h2>

    <p>Kada su pokušavali govoriti o stvarnosti, stari Grci su to činili pomoću pojma <em>physis</em>. Etimološki, riječ <em>physis</em> potječe od glagola <em>phynai</em> – „nastati“, „izniknuti“, „pojavljivati se“ – i označava stvarnost u njezinoj izvornoj, živoj dimenziji: kao rast, pokret, zbivanje. Kod Heraklita, <em>physis</em> je tok u kojem sve teče i ništa ne ostaje isto. Kod Aristotela, <em>physis</em> je unutarnji princip kretanja i promjene, svojstven prirodnim bićima i pojavama. Riječ je, dakle, o shvaćanju stvarnosti ne kao skupa gotovih predmeta, nego kao procesa koji u sebi nosi vlastiti nagon prema očitovanju.</p>

    <p>S vremenom, ovaj živi i promjenjivi koncept stvarnosti biva preoblikovan kroz različite tradicije. Latinska riječ <em>res</em>, koja će postati temelj za pojam <em>realitas</em>, uvodi novu ontološku perspektivu: stvarnost je sada „stvar“, „predmet“, nešto što jest kao stabilan, definiran entitet. U srednjovjekovnoj skolastici, taj pojam poprima dodatnu metafizičku dimenziju: <em>ens</em> – biće – shvaćeno je kao ono što posjeduje bit i egzistenciju, što se može klasificirati, analizirati i racionalno objasniti.</p>

    <p>Ova promjena nije samo lingvistička. Ona nosi dublji pomak: gubitak dinamike, procesualnosti i unutarnje snage stvarnoga, te njegovo pretvaranje u objektivni, statični svijet. <em>Physis</em> je postala <em>res</em>, a svijet je iz živog postao podložan katalogizaciji, razvrstavanju i mjerljivosti.</p>

    <p>Tako se izvorno ontološko propitivanje – kao pokušaj razumijevanja strukture i dinamike bitka – postupno pretvorilo u katalogizaciju svijeta. Umjesto pitanja o tome što jest i zašto jest, ostalo je samo: kako radi? Legitimna ontološko traženje zamijenjeno je tehničkom funkcionalnošću. Ontologija je tako neprimjetno kliznula u pozitivizam: iz govora o biću u govor o podacima. Svijet više nije mjesto značenja, nego zbroj operacija.</p>

    <h2>2. Materijalni model modernoga doba</h2>

    <p>Ovaj pomak – od <em>physis</em> kao žive stvarnosti prema <em>res</em> kao stabilnoj stvari – stvorio je temelj za statički i objektivistički pristup realnom koji će obilježiti zapadnu misao sve do modernoga doba i bio je odlučujući za razvoj novovjekovne znanosti. Kada Galileo, Descartes i Newton započinju konstruirati znanstvenu sliku svijeta, oni to čine upravo na temeljima ove „novootkrivene“ statične stvarnosti. Priroda se promatra kao knjiga napisana u jeziku matematike; kao mehanizam, a ne organizam. Svijet više nije sugovornik, nego objekt analize.</p>

    <p>U tom se razdoblju oblikuje ono što se može nazvati materijalističkim modelom stvarnosti: stvarno je samo ono što je prostorno, mjerljivo i kvantificirano. Sve što izmiče toj mjeri – svijest, kvalitativno iskustvo, vrijednosti – biva izgurano na rub neozbiljnog ili metafizičkog. Svijet postaje stroj - sustav čestica, sila i zakona, a čovjek promatrač, mjerač, analitičar. U tom sklopu, metafizika se čini suvišnom, a kontemplacija zamjenjiva eksperimentom.</p>

    <p><a href="ovh-dematerijalizacija-stvarnog-2b.html">Nastavi na 2. dio →</a></p>
  </div>
</body>
</html>
