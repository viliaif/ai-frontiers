<!DOCTYPE html>
<html lang="hr">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Pojam virtualnog – Drugi dio</title>
  <link href="https://fonts.googleapis.com/css2?family=Playfair+Display:wght@400;700&display=swap" rel="stylesheet">
  <style>
    body {
      margin: 0;
      padding: 0;
      font-family: 'Playfair Display', serif;
      background-color: #f3f3f3;
      color: #1a1a1a;
      line-height: 1.8;
    }
    .container {
      max-width: 800px;
      margin: 60px auto;
      padding: 20px;
    }
    h1, h2 {
      color: #111;
    }
    a {
      color: #0077aa;
      text-decoration: none;
    }
    a:hover {
      text-decoration: underline;
    }
  </style>
</head>
<body>
  <div class="container">
    <p><a href="ontologija-virtualnog-teme.html">← Povratak na teme</a></p>
    <h1>Pojam virtualnog – Drugi dio</h1>

    <p>...među potencijom i aktom, između onoga što jest i onoga što može biti. U tom smislu, virtualno nije lažno ni nestvarno, nego neostvareno – ali ostvarivo. Njegova narav je ontološki dvoznačna: ono postoji kao mogućnost, kao sposobnost bivanja-drukčijim, koja nije (još) aktualizirana, ali je kao takva stvarna. Kod Aristotela i kasnije skolastike, upravo je potencija (dynamis) ono što prethodi ostvarenju (energeia), čime virtualno postaje jedno od mogućih mjesta ontološke refleksije.</p>

    <p>Ova napetost između mogućeg i aktualnog snažno je prisutna i u suvremenim misaonim tradicijama koje tematiziraju pojam virtualnog. Primjerice, kod Gillesa Deleuzea virtualno ne označava lažno ili izmišljeno, nego realno koje nije aktualno. Njegov pojam virtualnog upućuje na stvarne potencijalnosti koje ne ovise o fizičkoj prisutnosti, već o strukturi mogućnosti. Virtualno je, dakle, nevidljiva dimenzija stvarnosti koja djeluje – ne kao imitacija realnog, nego kao njezin modalitet.</p>

    <p>U tom svjetlu, virtualno treba misliti mimo suprotnosti stvarno-nestvarno. Nije riječ o obmani, o halucinaciji, nego o jednom sloju postojanja koji ima svoje zakonitosti. Virtualno nas upućuje na mogućnost drukčijeg bivanja, na „višak“ stvarnosti koji nije reducibilan na opažajno i materijalno. Taj višak je ono što omogućuje simbol, metaforu, fikciju – ali i svaki kreativni čin. U tom je smislu virtualno konstitutivno za stvarnost čovjekovog duha.</p>

    <p><strong>Kultura kao proto-virtualno: simbolička virtualnost</strong></p>

    <p>Prije nego što su nas digitalne tehnologije uronile u virtualno, kultura nas je već dugo držala unutar njegova obzorja. Jezik, mit, umjetnost i ritual oblikuju simboličke prostore koji nisu isključivo materijalne, fizičke naravi, ali ipak posreduju stvarnost. Riječ, slika, zvuk ili znak mogu zazvati materijalno odsutno, dozvati moguće, predstaviti ono što nije sada i ovdje – i time stvaraju virtualno polje značenja, osjeta i djelovanja. Kulturne utopije također imaju funkciju virtualnih svjetova, s potencijalom povijesnog ostvarenja – što ih i čini društveno-politički opasnim.</p>

    <p>Kulturna stvarnost je, u tom smislu, uvijek imala virtualnu dimenziju – ne kao suprotnost stvarnome, nego kao način oblikovanja našeg iskustva stvarnosti, unutar nas i izvan nas. Središnje funkcije kulture – pripovijedanje, tumačenje, prenošenje – ne djeluju prvenstveno kroz materijalne objekte, nego kroz virtualni prostor značenja: simbolički sloj koji omogućuje nadilaženje pukog osjetilnog ili iskustvenog kontakta sa zbiljom i otvara dimenzije značenja, pripadnosti i duhovne prisutnosti koje nisu izravno vezane uz fizičko.</p>

    <p>Kada danas govorimo o digitalnim svjetovima, možemo ih shvatiti kao nastavak sui generis onog što je kultura već činila simbolički: stvaranje svjetova koji nisu ovdje, ali nas ipak oblikuju. Tehnološko virtualno tako ne stvara nešto radikalno novo, nego preuzima ontološki obrazac kulture i pojačava ga – čineći ga prisutnijim, interaktivnijim i osjetilno uvjerljivijim.</p>

    <p><strong>Zaključak: Ontologija virtualnog kao otvoreno pitanje</strong></p>

    <p>Virtualno nije nužno suprotnost stvarnome, nego može biti njegov drugačiji, još neostvareni modalitet – oblik prisutnosti koji se ne iscrpljuje u od čovjeka aktualiziranom, ali ga omogućuje, usmjerava i preobražava. Od filozofijskih pojmova mogućnosti i potencije, preko simboličkih konstrukata kulture, pa do današnjih digitalnih svjetova – virtualno se pokazuje kao trajna struktura našeg odnosa prema stvarnosti, a ne samo prolazna tehnološka faza. Ono proizlazi iz viška značenja zbilje koja uvijek izmiče našim interpretacijama, stvarajući nužnost i prostor za njezine nove interpretacije.</p>

    <p>U tom svjetlu, virtualno traži da ga mislimo ontološki, a ne samo funkcionalno. Ono otvara ne toliko pitanje funkcije, koliko pitanje čovjekova postojanja u stvarnosti: što znači biti, kada se postojanje više ne veže isključivo uz materijalnu prisutnost, nego i uz mogućnost, simbol, kod i mrežu? Na koju čovjekovu potrebu odgovara dimenzija „virtualnog“? Ova se potreba danas, čini se, izražava još opipljivije upravo zahvaljujući sudjelovanju materijalnog – tehnologije – u otkrivanju novih dimenzija čovjekova postojanja. Sve češće, bivamo i u fizičkom prostoru i u kodiranom. Naši identiteti, odnosi i svjetovi sve više nastaju između tih slojeva – u virtualnom međuprostoru koji je i stvaran i nestvaran, i osoban i algoritamski, i moguć i aktualan.</p>

    <p>Otuda poziv: ontologija virtualnog se javlja kao novo misaono polje – otvoreno, hibridno, dinamično. U njemu ćemo možda pronaći i nove moduse razumijevanja istine, prisutnosti, pa i samog čovjeka. Virtualno, kako se ovdje pokazuje, nije tek fenomen vremena – ono je možda novi oblik vremena postojanja. Suvremeni oblik virtualnog možda u zaoštrenijoj formi postavlja pitanje koje zvuči kao negativna parafraza Leibnitzove teodiceje: Živimo li uistinu u jedinom (mogućem) svijetu? Kako to lijepo pokazuje M. Gleiser u svojoj knjizi The Island of Knowledge, čovjekova intelektualna povijest svjedoči kako je širenje granica spoznaje istodobno značilo širenje i granica čovjekove stvarnosti.</p>
  </div>
</body>
</html>
