<!DOCTYPE html>
<html lang="hr">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Pojam virtualnog</title>
    <style>
        body {
            font-family: 'Georgia', serif;
            margin: 0;
            padding: 2rem;
            background-color: #f5f5f5;
            line-height: 1.6;
        }

        .back-link {
            display: inline-block;
            margin-bottom: 2rem;
            font-size: 1rem;
            text-decoration: none;
            color: #333;
            background-color: #e2e2e2;
            padding: 0.4rem 0.8rem;
            border-radius: 4px;
        }

        h1, h2 {
            color: #222;
        }

        p {
            margin-bottom: 1.2rem;
        }
    </style>
</head>
<body>
    <a class="back-link" href="ontologija-virtualnog-teme.html">&larr; Natrag na Teme</a>

    <h1>Pojam virtualnog</h1>

    <h2>Uvod</h2>
    <p>Virtualno je danas svuda oko nas. Moglo bi se reći da smo u njega već neprimjetno uronjeni: ulazi u naše živote kroz naočale proširene stvarnosti, podatkovne tokove, digitalne avatare i algoritamske prostore u kojima se odvija sve veći dio svakodnevice. No unatoč sveprisutnosti, pojam virtualnog ostaje složen za razumijevanje. Što zapravo znači da je nešto "virtualno"? Je li riječ o surogatu stvarnosti, o njenoj simulaciji, ili pak o drukčijem režimu postojanja? Virtualno, međutim, nije samo tehnička novotarija epohe – riječ je o fenomenu koji ima dublje povijesne i intelektualne korijene te traži pažljivu, kritičku analizu. U svjetlu toga, želimo pokazati da iza "jakog" tehničkog značenja virtualnog stoji jedna dublja intelektualna dimenzija koja u sebi sadrži „slabi pojam“ koji nas upućuje na nove oblike prisutnosti, stvarnosti i smisla.</p>

    <h2>1. Jaki pojam: Virtualno kao tehnološki režim suvremenog doba</h2>
    <p>U suvremenom diskursu pojam virtualnog prvenstveno se pojavljuje u kontekstu digitalnih tehnologija. Virtualna stvarnost (VR), proširena stvarnost (AR), metaverzum, digitalni avatari i simulirani svjetovi – sve su to pojave koje konstruiraju prostore iskustva koji nadilaze razine fizičke stvarnosti. U tom smislu, virtualno postaje “jaki pojam” – jasno određen, operativan, tehnološki razvijen i društveno prisutan. Ono što karakterizira stvarnost koju ovaj pojam obuhvaća jest njezina sposobnost da zamijeni ili transformira realno iskustvo: virtualno više nije surogat, već nova forma postojanja u kojoj se odvijaju komunikacija, rad, zabava, pa i odnosi.</p>
    <p>Sve češće, virtualno ne služi samo kao sredstvo prikazivanja ili igre, nego se oblikuje kao vlastiti ambijent postojanja, sa svojim zakonima, oblicima prisutnosti i emocionalnim rezonancama. U ovom kontekstu, kad se čini da su veze između "stvarnog" i virtualnog pokidane, virtualno se može gledati i kao neka vrsta paralelne "stvarnosti" – alternativa "standardnoj" stvarnosti.</p>
    <p>No upravo ova snaga virtualnog – njegova sposobnost da oblikuje iskustvo stvarnosti – otvara pitanja koja nadilaze tehničku razinu. Ako je moguće biti i djelovati unutar virtualnog prostora, tada se moramo upitati: poprima li on ontološke dimenzije? Je li virtualno "nestvarno", ili je riječ o drukčijem načinu postojanja – jednom koje zahtijeva drugačije promišljanje zbilje?</p>
    <p>Ovakvo shvaćanje i utjecaj virtualnog vraća u prvi plan i ono drevno, i pomalo zaboravljeno, ontološko pitanje: što je stvarnost? Na koji način virtualno utječe na naše poimanje vlastitog iskustva "stvarnosti"? U kojoj ga mjeri mijenja – ili možda razotkriva? Time se otvara prostor za dublju filozofijsku analizu virtualnog – onu koja ne proizlazi iz tehnologije, nego iz same strukture postojanja.</p>

    <h2>2. Slabi pojam: Virtualno kao ontološka mogućnost?</h2>
    <p>Premda je virtualno kao pojam ušao u širu upotrebu tek u kontekstu digitalne tehnologije, ono ima duboke filozofijsko-ontološke korijene u napetosti između mogućeg i stvarnog koja otvara prostor za njegovo razumijevanje kao modaliteta postojanja, a ne kao pukog surogata stvarnosti. Virtualno – shvaćeno kao ono što nije aktualno, ali može biti – pod drugim imenima prisutno je još od Aristotela. Njegova distinkcija između <em>dynamis</em> (mogućnost) i <em>energeia</em> (aktualizacija) upućuje na to da stvarnost nije iscrpljena u pojavnom, nego uključuje i ono što bi moglo biti.</p>
    <p>U skolastičkoj filozofiji, osobito kod Tome Akvinskoga, nalazimo pojam <em>virtus</em> – unutarnja moć ili potencija nečega, koja još nije izražena, ali realno postoji. Upravo od tog pojma potječe i sama riječ virtualno, iz latinskog <em>virtus</em>, što označava snagu, djelotvornost, mogućnost koja čeka ostvarenje. Dakle, etimološki, virtualno ne znači lažno ili nestvarno, nego ono što ima moć postojanja, iako nije još aktualizirano. Kasnije će Henri Bergson uvesti pojam trajanja (<em>durée</em>) kao neprekinutog toka koji obuhvaća i ono što nije još aktualno, dok će Gilles Deleuze u 20. stoljeću izričito tematizirati virtualno kao stvarno, ali neaktualizirano – kao pozitivnu ontološku dimenziju.</p>
    <p>U svim tim primjerima, virtualno se ne shvaća kao iluzija ili kopija, nego kao realna mogućnost – nešto što postoji na svoj način, iako nije prisutno u fizičkom smislu. Time virtualno dobiva dublje značenje: ono nije suprotstavljeno stvarnome, nego je njegov drugačiji modalitet – „ostvarljiva“ forma postojanja koja prethodi aktualnosti i omogućuje njezinu pojavu.</p>

    <h2>3. Kultura kao proto-virtualno: simbolička virtualnost</h2>
    <p>Prije nego što su nas digitalne tehnologije uronile u virtualno, kultura nas je već dugo držala unutar njegova obzorja. Jezik, mit, umjetnost i ritual oblikuju simboličke prostore koji nisu isključivo materijalne, fizičke naravi, ali ipak posreduju stvarnost. Riječ, slika, zvuk ili znak mogu zazvati materijalno odsutno, dozvati moguće, predstaviti ono što nije sada i ovdje – i time stvaraju virtualno polje značenja, osjeta i djelovanja. Kulturne utopije također imaju funkciju virtualnih svjetova, s potencijalom povijesnog ostvarenja – što ih i čini društveno-politički opasnim.</p>
    <p>Kulturna stvarnost je, u tom smislu, uvijek imala virtualnu dimenziju – ne kao suprotnost stvarnome, nego kao način oblikovanja našeg iskustva stvarnosti, unutar nas i izvan nas. Središnje funkcije kulture – pripovijedanje, tumačenje, prenošenje – ne djeluju prvenstveno kroz materijalne objekte, nego kroz virtualni prostor značenja: simbolički sloj koji omogućuje nadilaženje pukog osjetilnog ili iskustvenog kontakta sa zbiljom i otvara dimenzije značenja, pripadnosti i duhovne prisutnosti koje nisu izravno vezane uz fizičko.</p>
    <p>Kada danas govorimo o digitalnim svjetovima, možemo ih shvatiti kao nastavak <em>sui generis</em> onog što je kultura već činila simbolički: stvaranje svjetova koji nisu ovdje, ali nas ipak oblikuju. Tehnološko virtualno tako ne stvara nešto radikalno novo, nego preuzima ontološki obrazac kulture i pojačava ga – čineći ga prisutnijim, interaktivnijim i osjetilno uvjerljivijim.</p>

    <h2>Zaključak: Ontologija virtualnog kao otvoreno pitanje</h2>
    <p>Virtualno nije nužno suprotnost stvarnome, nego može biti njegov drugačiji, još neostvareni modalitet – oblik prisutnosti koji se ne iscrpljuje u od čovjeka aktualiziranom, ali ga omogućuje, usmjerava i preobražava. Od filozofijskih pojmova mogućnosti i potencije, preko simboličkih konstrukata kulture, pa do današnjih digitalnih svjetova – virtualno se pokazuje kao trajna struktura našeg odnosa prema stvarnosti, a ne samo prolazna tehnološka faza. Ono proizlazi iz viška značenja zbilje koja uvijek izmiče našim interpretacijama, stvarajući nužnost i prostor za njezine nove interpretacije.</p>
    <p>U tom svjetlu, virtualno traži da ga mislimo ontološki, a ne samo funkcionalno. Ono otvara ne toliko pitanje funkcije, koliko pitanje čovjekova postojanja u stvarnosti: što znači biti, kada se postojanje više ne veže isključivo uz materijalnu prisutnost, nego i uz mogućnost, simbol, kod i mrežu? Na koju čovjekovu potrebu odgovara dimenzija „virtualnog“? Ova se potreba danas, čini se, izražava još opipljivije upravo zahvaljujući sudjelovanju materijalnog – tehnologije – u otkrivanju novih dimenzija čovjekova postojanja. Sve češće, bivamo i u fizičkom prostoru i u kodiranom. Naši identiteti, odnosi i svjetovi sve više nastaju između tih slojeva – u virtualnom međuprostoru koji je i stvaran i nestvaran, i osoban i algoritamski, i moguć i aktualan.</p>
    <p>Otuda poziv: ontologija virtualnog se javlja kao novo misaono polje – otvoreno, hibridno, dinamično. U njemu ćemo možda pronaći i nove moduse razumijevanja istine, prisutnosti, pa i samog čovjeka. Virtualno, kako se ovdje pokazuje, nije tek fenomen vremena – ono je možda novi oblik vremena postojanja. Suvremeni oblik virtualnog možda u zaoštrenijoj formi postavlja pitanje koje zvuči kao negativna parafraza Leibnitzove teodiceje: Živimo li uistinu u jedinom (mogućem) svijetu? Kako to lijepo pokazuje M. Gleiser u svojoj knjizi <em>The Island of Knowledge</em>, čovjekova intelektualna povijest svjedoči kako je širenje granica spoznaje istodobno značilo širenje i granica čovjekove stvarnosti.</p>

    <footer style="margin-top: 4rem; text-align: center;">
        <p>© 2025 BB Svijet</p>
    </footer>
</body>
</html>
