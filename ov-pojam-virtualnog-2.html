<!DOCTYPE html>
<html lang="hr">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Pojam virtualnog – drugi dio</title>
  <link href="https://fonts.googleapis.com/css2?family=Playfair+Display:wght@400;700&display=swap" rel="stylesheet">
  <style>
    body {
      margin: 0;
      padding: 0;
      font-family: 'Playfair Display', serif;
      background-color: #f3f3f3;
      color: #1a1a1a;
      line-height: 1.8;
    }
    .container {
      max-width: 800px;
      margin: 60px auto;
      padding: 20px;
    }
    h1, h2 {
      color: #111;
    }
    a {
      color: #0077aa;
      text-decoration: none;
    }
    a:hover {
      text-decoration: underline;
    }
  </style>
</head>
<body>
  <div class="container">
    <p><a href="ontologija-virtualnog-teme.html">← Povratak na teme</a></p>
    <h1>Pojam virtualnog</h1>

    <h2>Slabi pojam: Virtualno kao ontološka mogućnost</h2>

    <p>Premda je virtualno kao pojam ušlo u širu upotrebu tek u kontekstu digitalne tehnologije, ono ima duboke filozofijsko-ontološke korijene u napetosti između mogućeg i stvarnog – napetosti koja otvara prostor za njegovo razumijevanje kao modaliteta postojanja, a ne kao pukog surogata stvarnosti. Virtualno – shvaćeno kao ono što nije aktualno, ali može biti – pod drugim imenima prisutno je još od Aristotela. Njegova distinkcija između dynamis (mogućnost) i energeia (aktualizacija) upućuje na to da stvarnost nije iscrpljena u pojavnom, nego uključuje i ono što bi moglo biti.</p>

    <p>U skolastičkoj filozofiji, osobito kod Tome Akvinskoga, nalazimo pojam virtus – unutarnja moć ili potencija nečega, koja još nije izražena, ali realno postoji. Upravo od tog pojma potječe i sama riječ virtualno, iz latinskog virtus, što označava snagu, djelotvornost, mogućnost koja čeka ostvarenje. Dakle, etimološki, virtualno ne znači lažno ili nestvarno, nego ono što ima moć postojanja, iako još nije aktualizirano. Kasnije će Henri Bergson uvesti pojam trajanja (durée) kao neprekinutog toka koji obuhvaća i ono što nije još aktualno, dok će Gilles Deleuze u 20. stoljeću izričito tematizirati virtualno kao stvarno, ali neaktualizirano – kao pozitivnu ontološku dimenziju.</p>

    <p>U svim tim primjerima, virtualno se ne shvaća kao iluzija ili kopija, nego kao realna mogućnost – nešto što postoji na svoj način, iako nije prisutno u fizičkom smislu. Time virtualno dobiva dublje značenje: ono nije suprotstavljeno stvarnome, nego je njegov drugačiji modalitet – „ostvarljiva“ forma postojanja koja prethodi aktualnosti i omogućuje njezinu pojavu.</p>

    <h2>Kultura kao proto-virtualno: simbolička virtualnost</h2>

    <p>Prije nego što su nas digitalne tehnologije uronile u virtualno, kultura nas je već dugo držala unutar njegova obzorja. Jezik, mit, umjetnost i ritual oblikuju simboličke prostore koji nisu isključivo materijalne, fizičke naravi, ali ipak posreduju stvarnost. Riječ, slika, zvuk ili znak mogu zazvati materijalno odsutno, dozvati moguće, predstaviti ono što nije sada i ovdje – i time stvaraju virtualno polje značenja, osjeta i djelovanja. Kulturne utopije također imaju funkciju virtualnih svjetova, s potencijalom povijesnog ostvarenja – što ih i čini društveno-politički opasnima.</p>

    <p>Kulturna stvarnost je, u tom smislu, uvijek imala virtualnu dimenziju – ne kao suprotnost stvarnome, nego kao način oblikovanja našeg iskustva stvarnosti, unutar nas i izvan nas. Središnje funkcije kulture – pripovijedanje, tumačenje, prenošenje – ne djeluju prvenstveno kroz materijalne objekte, nego kroz virtualni prostor značenja: simbolički sloj koji omogućuje nadilaženje pukog osjetilnog ili iskustvenog kontakta sa zbiljom i otvara dimenzije značenja, pripadnosti i duhovne prisutnosti koje nisu izravno vezane uz fizičko.</p>

    <p>Kada danas govorimo o digitalnim svjetovima, možemo ih shvatiti kao nastavak sui generis onog što je kultura već činila simbolički: stvaranje svjetova koji nisu ovdje, ali nas ipak oblikuju. Tehnološko virtualno tako ne stvara nešto radikalno novo, nego preuzima ontološki obrazac kulture i pojačava ga – čineći ga prisutnijim, interaktivnijim i osjetilno uvjerljivijim.</p>

    <h2>Zaključak: Ontologija virtualnog kao otvoreno pitanje</h2>

    <p>Virtualno nije nužno suprotnost stvarnome, nego može biti njegov drugačiji, još neostvareni modalitet – oblik prisutnosti koji se ne iscrpljuje u od čovjeka aktualiziranom, ali ga omogućuje, usmjerava i preobražava. Od filozofijskih pojmova mogućnosti i potencije, preko simboličkih konstrukata kulture, pa do današnjih digitalnih svjetova – virtualno se pokazuje kao trajna struktura našeg odnosa prema stvarnosti, a ne samo prolazna tehnološka faza. Ono proizlazi iz viška značenja zbilje, koja uvijek izmiče našim interpretacijama, stvarajući nužnost i prostor za njezine nove oblike.</p>

    <p>U tom svjetlu, virtualno traži da ga mislimo ontološki, a ne samo funkcionalno. Ono ne otvara samo pitanje funkcije, već pitanje čovjekova postojanja u stvarnosti: što znači biti, kada se postojanje više ne veže isključivo uz materijalnu prisutnost, nego i uz mogućnost, simbol, kod i mrežu? Na koju čovjekovu potrebu odgovara dimenzija „virtualnog“? Ova se potreba danas, čini se, izražava još opipljivije upravo zahvaljujući sudjelovanju materijalnog – tehnologije – u otkrivanju novih dimenzija čovjekova postojanja. Sve češće, bivamo i u fizičkom prostoru i u kodiranom. Naši identiteti, odnosi i svjetovi sve više nastaju između tih slojeva – u virtualnom međuprostoru koji je i stvaran i nestvaran, i osoban i algoritamski, i moguć i aktualan.</p>

    <p>Otuda poziv: ontologija virtualnog se javlja kao novo misaono polje – otvoreno, hibridno, dinamično. U njemu ćemo možda pronaći i nove moduse razumijevanja istine, prisutnosti, pa i samog čovjeka. Virtualno, kako se ovdje pokazuje, nije tek fenomen vremena – ono je možda novi oblik vremena postojanja.</p>

    <p>Suvremeni oblik virtualnog možda u zaoštrenijoj formi postavlja pitanje koje zvuči kao negativna parafraza Leibnizove teodiceje: živimo li uistinu u jedinom (mogućem) svijetu? Kako to lijepo pokazuje Marcelo Gleiser u knjizi The Island of Knowledge, čovjekova intelektualna povijest svjedoči kako je širenje granica spoznaje istodobno značilo i širenje granica same stvarnosti.</p>
  </div>
</body>
</html>

